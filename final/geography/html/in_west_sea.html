<!DOCTYPE html>
<html>
	<head>
		<meta charset="utf-8">
		<title></title>
		<link rel="stylesheet" type="text/css" href="../../css/sea_text.css">
	</head>
	<body>
		<div class="sea_text_container">
			<h1>《海内西经》</h1>
			<p>
				海内西南陬以北者。<br />
				贰负之臣曰危，危与贰负窫窳。帝乃梏之疏属之山，桎其右足，反缚两手与发，系之山上木。在开题西北。<br />
				大泽方百里，群鸟所生及所解。在雁门北。<br />
				雁门山，雁出其间。在氐国西。<br />
				高柳在代北。<br />
				后稷之葬，山水环之。在氐国西。<br />
				流黄酆氏之国，中方三百里；有涂四方，中有山。在后稷葬西。<br />
				流沙出钟山，西行又南行昆仑之虚，西南入海，黑水之山。<br />
				东胡在大泽东。<br />
				夷人在东胡东。<br />
				貊国在汉水东北。地近于燕，灭之。<br />
				孟鸟在貊国东北。其鸟文赤、黄、青，东乡。<br />
				海内昆仑之虚，在西北，帝之下都。<br />
				昆仑之虚，方圆八百里，高万仞。上有木禾，长五寻，大五围。<br />
				面有九井，以玉为槛。面有九门，门有开明兽守之，百神之所在。<br />
				在八隅之岩，赤水之际，非仁羿莫能上冈之岩。<br />
				赤水出东南隅，以行其东北。<br />
				河水出东北隅，以行其北，西南又入渤海，又出海外，即西而北，入禹所导积石山。<br />
				洋水、黑水出西北隅，以东，东行，又东北，南入海，羽民南。<br />
				弱水、青水出西南隅，以东，又北，又西南，过毕方鸟东。<br />
				昆仑南渊深三百仞。开明兽身大类虎而九首，皆人面，东向立昆仑上。<br />
				开明西有凤皇、鸾鸟，皆戴蛇践蛇，膺有赤蛇。<br />
				开明北有视肉、珠树、文玉树、玗琪树、不死树。凤皇、鸾鸟皆戴瞂。又有离朱、木禾、柏树、甘水、圣木曼兑，一曰挺木牙交。<br />
				开明东有巫彭、巫抵、巫阳、巫履、巫凡、巫相，夹窫窳之尸，皆操不死之药以距之。窫窳者，蛇身人面，贰负臣所杀也。<br />
				服常树，其上有三头人，伺琅玕树。<br />
				开明南有树鸟，六首；蛟、蝮、蛇、蜼、豹、鸟秩树，于表池树木，诵鸟、鶽、视肉。
			</p>
		</div>
	</body>
</html>
