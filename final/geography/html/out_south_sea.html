<!DOCTYPE html>
<html>
	<head>
		<meta charset="utf-8">
		<title></title>
		<link rel="stylesheet" type="text/css" href="../../css/sea_text.css">
	</head>
	<body>
		<div class="sea_text_container">
			<h1>《海外南经》</h1>
			<p>
				地之所载，六合之间，四海之内，照之以日月，经之以星辰，纪之以四时，要之以太岁，神灵所生，其物异形，或天或寿，唯圣人能通其道。<br />
				海外自西南陬至东南陬者。<br />
				结匈国在其西南，其为人结匈。<br />
				南山在其东南。自此山来，虫为蛇，蛇号为鱼。一曰南山在结匈东南。<br />
				比翼鸟在其东，其为鸟青、赤，两鸟比翼。一曰在南山东。<br />
				羽民国在其东南，其为人长，身生羽。一曰在比翼鸟东南，其为人长颊。<br />
				有神人二八，连臂，为帝司夜于此野。在羽民东。其为小人颊赤肩。尽十六人。<br />
				毕方鸟在其东，青水西，其为鸟人面一脚。一曰在二八神东。<br />
				讙头国在其南，其为人人面有翼，鸟喙，方捕鱼。一曰在毕方东。或曰讙朱国。<br />
				厌火国在其国南，兽身黑色。生火出其口中。一曰在讙朱东。<br />
				三株树在厌火北，生赤水上，其为树如柏，叶皆为珠。一曰其为树若彗。<br />
				三苗国在赤水东，其为人相随。一曰三毛国。<br />
				臷国在其东，其为人黄，能操弓射蛇。一曰臷国在三毛东。<br />
				贯匈国在其东，其为人匈有窍。一曰在臷国东。<br />
				交胫国在其东，其为大交胫。一曰在穿匈东。<br />
				不死民在其东，其为人黑色，寿，不死。一曰在穿匈国东。<br />
				歧舌国在其东。一曰在不死民东。<br />
				昆仑虚在其东，虚四方。一曰在歧舌东，为虚四方。<br />
				羿与凿齿战于寿华之野，羿射杀之。在昆仑虚东。羿持弓矢，凿齿持盾。一曰戈。<br />
				三首国在其东，其为人一身三首。<br />
				周饶国在东，其为人短小，冠带。一曰周饶国在三首东。<br />
				长臂国在其东，捕鱼水中，两手保操一鱼。一曰在周饶东，捕鱼海中。<br />
				狄山，帝尧葬于阳，帝喾葬于阴。爰有熊、罴、文虎、蜼、豹、离朱、视肉；吁咽、文王皆葬其所。一曰汤山。一曰爰有熊、罴、文虎、蜼、豹、离朱、【丘鸟】久、视肉、虖交。<br />
				其范林方三百里。<br />
				南祝融，兽身人面，乘两龙。
			</p>
		</div>
	</body>
</html>
