<!DOCTYPE html>
<html>
	<head>
		<meta charset="utf-8">
		<title></title>
		<link rel="stylesheet" type="text/css" href="../../css/sea_text.css">
	</head>
	<body>
		<div class="sea_text_container">
			<h1>《海内北经》</h1>
			<p>
				海内西北陬以东者。<br />
				蛇巫之山，上有人操柸而东向立。一曰龟山。<br />
				西王母梯几而戴胜杖。其南有三青鸟，为西王母取食。在昆仑虚北。<br />
				有人曰大行伯，把戈。其东有犬封国。贰负之尸在大行伯东。<br />
				犬封国曰大戎国，状如犬。有一女子，方跪进柸食。有文马，缟身朱鬣，目若黄金，名曰吉量，乘之寿千岁。<br />
				鬼国在贰负之尸北，为物人面而一目。一曰贰负神在其东，为物人而蛇身。<br />
				蜪犬如犬，青，食人从首始。<br />
				穷奇状如虎，有翼，食人从首始。所食被发。在犬北。一曰从足。<br />
				帝尧台、帝喾台、帝丹朱台、帝舜台，各二台，台四方，在昆仑东北。<br />
				大蜂，其状如螽；朱蛾，其状如蛾。<br />
				蟜，其为人虎文，胫有【綮糸换月】。在穷奇东。一曰状如人，昆仑虚北所有。<br />
				阘非，人面而兽身，青色。<br />
				据比之尸，其为人折颈披发，无一手。<br />
				环狗，其为人兽首人身。一曰蝟状如狗，黄色。<br />
				袜，其为物，人身黑首从目。<br />
				戎，其为人，人首三角。<br />
				林氏国有珍兽，大若虎，五采毕具，尾长于身，名曰驺吾，乘之日行千里。<br />
				昆仑虚南所，有泛林方三百里。<br />
				从极之渊深三百仞，维冰夷恒都焉，，冰夷人面，乘两龙。一曰忠极之渊。<br />
				阳污之山，河山其中，凌门之山，河出其中。<br />
				王子夜之尸，两手、两股、胸、首、齿，皆断异处。<br />
				舜夷登比氏生宵明、烛光，处河大泽，二女之灵能照此所方百里。一曰登北氏。<br />
				盖国在钜燕南，倭北。倭属燕。<br />
				朝鲜在列阳东，海北山南。列阳属燕。<br />
				列姑射在海河州中。<br />
				射姑国在海中，属列姑射。西南，山环之。<br />
				大蟹在海中。<br />
				陵鱼人面，手足，鱼身，在海中。大鯾居海中。<br />
				明组邑居海中。逢莱山在海中。大人之市在海中。
			</p>
		</div>
	</body>
</html>
